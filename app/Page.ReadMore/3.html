<div class="container">
    <div class="row content">
        <div class="col-md-12">
            <h1 class="mt-4">ทำไมคนไทยจึงติด กาแฟเข้ม-หวานมัน
            </h1>
            <hr>
        </div>
        <!-- Blog Entries Column -->
        <div class="col-md-12">
            <!-- Blog Post -->
            <p style="text-indent: 2.5em;">
                ร้านกาแฟในไทยนิยมใช้เมล็ดกาแฟระดับคั่วเข้ม
                เนื่องจากคนไทยส่วนมากคุ้นชินรสชาติกาแฟแบบนั้นและดื่มกันอย่างนี้มานาน
                ทำให้เป็นเรื่องยากที่จะหากาแฟระดับอื่นทานในเมืองไทย เพราะลูกค้าเองส่วนมากก็จะหาแต่กาแฟเข้มๆ
                ร้านกาแฟและโรงคั่วกาแฟจึงผลิตเมล็ดกาแฟมาตอบสนองความต้องการของตลาดง
                <div>
                    <img src="https://nescafedolcegusto.popsho.ps/blog/wp-content/uploads/2017/07/why-thai-like-dark-coffee_3.jpg"
                        class="img-content" alt="...">
                </div>
                <p>
                    ความชอบแบบนั้นไม่ใช่ไม่ดี เพราะรสนิยมความชอบไม่มีผิดถูก แต่ผู้ที่ชอบดื่มกาแฟทั้งหลาย รู้ไหมว่า
                    ระดับการคั่วของกาแฟนั้นส่งผลให้เกิดการเปลี่ยนแปลงรสและกลิ่นของกาแฟเป็นอย่างมาก
                    และการคั่วเมล็ดกาแฟจนถึงระดับเข้ม ผลจะเป็นอย่างไร ตามไปอ่านกันได้เลย
                </p>
                <h2>รสชาติ กลิ่น และสัมผัสของกาแฟ</h2>
                <p>เครื่องดื่มกาแฟ นักชิมกาแฟเขาให้สังเกตเอกลักษณ์เด่นอยู่ 4 ข้อด้วยกัน</p>
                <ol>
                    <li>Acidity ความเป็นกรด ความเปรี้ยว</li>
                    <li>Aromas – Origin Flavors กลิ่นและรสชาติเฉพาะของพันธุ์กาแฟนั้นๆ</li>
                    <li>Body ความเข้มหนักของกาแฟ</li>
                    <li>Dark Roast Flavor ความเข้มจากการคั่วกาแฟ</li>
                </ol>
                <p>เอกลักษณ์เหล่านี้มีผลมาจาก แหล่งที่มาของเมล็ดกาแฟ กระบวนการเก็บเกี่ยวและกระบวนผลิตทั้งหมด
                    ไปจนถึงขั้นตอนการคั่วเมล็ดซึ่งเป็นขั้นตอนที่สำคัญที่สุด ที่จะส่งผลต่อเอกลักษณ์ทั้ง 4
                    ข้อของกาแฟที่กล่าวมาข้างต้นนั้น</p>
                <p class="text-center">จากภาพ เป็นระดับการคั่วของเมล็ดกาแฟที่ส่งผลต่อรสชาติของกาแฟ</p>
                <img src="https://nescafedolcegusto.popsho.ps/blog/wp-content/uploads/2017/07/%E0%B8%81%E0%B8%B2%E0%B9%81%E0%B8%9F%E0%B9%84%E0%B8%97%E0%B8%A2.png"
                    class="img-content" alt="...">
                <ul>
                    <li>ระดับที่ 1 เป็นระดับการคั่วแบบอ่อน คือจบการคั่วเมื่อสิ้นเสียงแคร็กครั้งที่ 1
                        (เสียงแตกของเมล็ดกาแฟเนื่องจากความร้อน)
                        เป็นช่วงที่ได้กลิ่นหอมและรสชาติของพันธุ์กาแฟจากแหล่งปลูกที่ชัดเจนที่สุด
                        การคั่วในระดับนี้นิยมใช้ในการชงเพื่อชิมทดสอบกาแฟ (การคัปปิ้ง)
                        เนื่องจากทำให้เห็นถึงเอกลักษณ์รวมถึงจุดบกพร่องต่างๆ ของแหล่งที่มาของเมล็ดกาแฟดั้งเดิมชัดเจน</li>
                    <li>ระดับที่ 2 เป็นระดับการคั่วกลาง
                        จะเห็นได้ว่ากลิ่นและรสชาติของกาแฟจากแหล่งปลูกยังอยู่ในระดับสูง
                        ในขณะที่ความเป็นกรดหรือความเปรี้ยวของกาแฟลดลงบ้างแล้ว แต่ยังให้บอดี้กาแฟที่มากอยู่
                        การคั่วถึงระดับนี้ นักชิมกาแฟส่วนมากยกให้เป็นจุดที่รสชาติดีที่สุด หรือ <strong>peak flavor</strong>
                        โดยเฉพาะสำหรับเครื่องดื่มแบบเอสเปรสโซ่</li>
                    <li>ระดับที่ 3 เป็นระดับการคั่วเข้ม คือจุดที่เลย peak flavor ออกไป
                        เป็นจุดที่ความเป็นกรดของกาแฟเหลืออยู่น้อยมาก ในขณะเดียวกัน รสชาติและกลิ่นแท้ๆ
                        ของกาแฟจากแหล่งดั้งเดิมและบอดี้ก็เหลือน้อยมากเช่นกัน เหลือไว้แต่รสชาติเข้มขม
                        กลิ่นไหม้ที่เกิดจากการคั่วเข้มเท่านั้น ซึ่งระดับการคั่วนี้เอง
                        เป็นระดับที่คนไทยดื่มกันจนคุ้นชิน</li>
                </ul>
                <h2>เหตุที่คนไทยชอบกาแฟ เข้ม-หวานมัน</h2>
                <p>กาแฟที่เราพบเห็นได้ส่วนมากในประเทศไทย เป็นระดับคั่วเข้ม กลิ่นควันจากการคั่วมักมีกลิ่นฉุน แต่<strong>คนไทยเราได้กลิ่นฉุนขึ้นจมูกแบบนั้น
                        เรียกว่ากลิ่นหอม</strong> เป็นรสนิยมที่ปลูกฝังกันมานาน
                    และส่วนมากคนไทยไม่ชอบกาแฟที่มีรสเปรี้ยว สาเหตุเป็นไปได้จาก</p>
                <ol>
                    <li><strong>ผลผลิตกาแฟในประเทศไทยยังไม่มีคุณภาพ</strong> ด้วยพื้นที่เพาะปลูก สภาพดินและอากาศ
                        สิ่งแวดล้อม ทำให้กาแฟไทยมี acidity ที่ค่อนข้างสูงและคม บอดี้น้อย มีความเค็มและขม
                        รวมถึงความรู้ความเข้าใจในการปลูก การเก็บเกี่ยวและรักษาคุณภาพยังน้อย เมล็ดกาแฟจึงมีรสฝาดบ้าง
                        หืนบ้าง การคั่วเป็นขั้นตอนที่จะช่วยลดข้อบกพร่องต่างๆ เหล่านั้นลงไปได้
                        แต่แลกมากับรสชาติที่เข้ม ขม นั่นเอง</li>
                    <li>เมล็ดกาแฟสมัยก่อน ถูกนำมาคั่วผสมรวมกับอย่างอื่น เช่น ข้าว ถั่วและธัญพืชต่างๆ
                        จึงมีรสชาตินั้นนี้ผสมไปมา การคั่วจนเข้มและเติมความหวานผสมลงไปให้มากหน่อย
                        ก็จะทำให้มีรสชาติอร่อยและกลมกล่อมคล้ายขนมหวานมากขึ้นนั่นเอง</li>
                    <li>สมัยแรกเริ่ม การดื่มกาแฟของไทย เป็นแบบชงใส่ถุงกาแฟ เทน้ำร้อนให้ไหลผ่านกาแฟคั่วบด
                        เมื่อจะชงแก้วต่อไปก็ใส่กาแฟลงไปเพิ่ม แล้วเทน้ำร้อนลงไปอีก ผงกาแฟเก่า (กากกาแฟ)
                        ไม่ได้ถูกเอาออกทิ้งไป เพราะฉะนั้น รสชาติกาแฟในถ้วยหลังๆ ของวัน จะไม่อร่อยเท่าแก้วแรก
                        มีรสออกเปรี้ยว ฝาด เพราะฉะนั้นเราจึงมักเติมนมข้นหวานหรือนมข้นจืดเพิ่มลงไป
                        เพื่อแก้ไขรสชาติดังกล่าว</li>
                </ol>
                <p>เมื่อยุคสมัยเปลี่ยนไป โลกกว้างขึ้น เราจึงได้รู้ว่าชนชาติอื่นๆ
                    ที่ดื่มกาแฟเขาไม่นิยมดื่มกาแฟที่คั่วจนถึงระดับเข้ม
                    และจะไม่เติมหวานมากเกินไปจนเสียรสชาติและกลิ่นของกาแฟดั้งเดิม อย่างไรก็ตาม
                    การที่คนไทยส่วนมากชอบกาแฟรสเข้ม-หวานมัน ก็ไม่ใช่เรื่องเสียหาย แต่หากใครมีโอกาสได้เดินทาง
                    ลองไปชิมกาแฟจากแหล่งผลิตเมล็ดพันธุ์ที่มีคุณภาพสูง อยากให้ลองดื่มเอสเปรสโซ่ดูสักครั้ง
                    ไม่ต้องกลัวว่าจะได้กาแฟรสชาติเข้มขมอย่างบ้านเรา แต่จะได้รับรู้ถึงรสชาติกาแฟที่เขาบอกว่า
                    เข้มกลมกล่อม กลิ่นหอมแรง มีรสเปรี้ยวอมหวานและขมนิดๆ แทรกไปด้วยกลิ่นของคาราเมล ช็อกโกแลต
                    หรือผลไม้และดอกไม้ต่างๆ ผสมกันอย่างลงตัว</p>
                <!-- Cerdit -->
                <div ng-include="'app/Includes/credit.html'"></div>
        </div>
    </div><!-- /.row -->
</div>