<div class="container">
    <div class="row content">
        <!-- header -->
        <div class="col-md-12">
            <h1 class="mt-4">หลัก FABAF กินกาแฟให้ได้อรรถรส
            </h1>
            <hr>
        </div>
        <!--page content-->
        <p>
            กาแฟในช่วงค้นพบใหม่ๆ เป็นเครื่องดื่มที่ดื่มเพื่อให้สดชื่นมีแรงกระปรี้กระเปร่า
            แต่หลังจากเครื่องดื่มชนิดนี้เป็นที่แพร่หลายไปทั่วโลก ก็มีการค้นพบว่าเมล็ดกาแฟต่างที่มา
            ต่างวิธีการผลิตให้รสชาติและกลิ่นที่มีเอกลักษณ์เฉพาะตัวที่ต่างกัน เพราะฉะนั้นมาถึงยุคหลังนี้
            คนไม่ได้ดื่มกาแฟเพื่อให้รู้สึกตื่นอย่างเดียวเหมือนเมื่อก่อนแล้ว แต่ยังดื่มเพราะชอบในรสชาติของมันด้วย
            มีคนหลงใหลกาแฟมากขนาดเดินทางเสาะแสวงหารสชาติของกาแฟทั่วโลก เพื่อชิมเสน่ห์ความแตกต่างของเมล็ดกาแฟ
        </p>
        <img src="https://bit.ly/2TXYaAf" alt="" class="img-content">
        <h2><strong>FABAF เป็นหลักชิมกาแฟเบื้องต้นที่ทั่วโลกใช้กัน</strong></h2>
        <p>
            เพื่อคัดแยกโครงสร้างของรสกาแฟ ถ้าจะกินกาแฟไม่ใช่แค่ให้ตื่น แต่กินให้ได้อรรถรสมีหลักง่ายๆ ดังนี้
        </p>
        <ul>
            <li>F = flavor คือรสชาติของกาแฟ</li>
            <li>A = aroma กลิ่นของกาแฟ</li>
            <li>B = body ความเข้มหนัก</li>
            <li>A = acidity ความเป็นกรด</li>
            <li>F = finish รสชาติที่คงค้าง</li>
        </ul>
        <p>
            พูดอย่างนี้ผู้อ่านทุกท่านคงไม่เข้าใจเป็นแน่ อธิบายให้เห็นภาพง่ายๆ เป็นขั้นตอนตามนี้
        </p>
        <ol>
            <li>เมื่อเราได้น้ำกาแฟร้อนๆ จากเครื่องมาแล้ว (ส่วนมากหลักการชิมกาแฟนี้จะดื่มเป็นกาแฟดำ)
                ให้เรายกแก้วขึ้นมาใกล้ๆ กับจมูก สูดดมกลิ่นควันกาแฟให้เต็มปอดหรือถ้ามีกลิ่นอื่นๆ รอบข้างรบกวน
                ให้ใช้มือป้องระหว่างแก้วกับจมูกไว้ เพื่อให้เราได้รับกลิ่นกาแฟได้เต็มที่
                เมื่อสูดดมแล้วลองนึกภาพตามประสบการณ์ว่ามีกลิ่นของอะไรปนอยู่บ้าง ห้ามบอกว่ากลิ่นกาแฟนะ ข้อนี้คือ A =
                aroma นั่นเอง</li>
            <li>หลังจากดมแล้ว เราค่อยชิมกาแฟโดยสูดซูดน้ำกาแฟเข้าปากให้มีเสียงดังเหมือนซดน้ำแกงรสเลิศ
                นี่ไม่ใช่การเสียมารยาทแต่อย่างใด การดื่มวิธีนี้เรียกว่า slurp คือการซดของเหลวให้เป็นฝอยเล็กๆ
                ผสมกับอากาศ พ่นเข้าไปในปาก ช่วยให้อุณหภูมิกาแฟลดลงและช่วยเปิดโพรงจมูกให้รับกลิ่นได้เต็มที่
                ขั้นตอนนี้คือ F = flavor ลองคิดดูว่ามีรสของอะไรบ้าง</li>
            <li>ตอนที่กาแฟอยู่ในปาก เราจะสัมผัสได้ถึงความเข้มหนักเบาของกาแฟหรือสิ่งที่เคลือบปากภายใน
                เปรียบเทียบกับสัมผัสที่แตกต่างของนมจะมี body มาก กับน้ำเปล่าที่ body อ่อนจาง เรื่อง body
                ของกาแฟก็เป็นเช่นนั้น
            </li>
            <li>หลังจากที่กลืนกาแฟไปแล้ว ให้สังเกตว่าข้างกระพุ้งแก้มของเรามีน้ำลายสอบ้างไหม
                ความจริงเราอาจจะสัมผัสได้ถึงความเปรี้ยวหรือความเป็นกรดของกาแฟตั้งแต่น้ำกาแฟเข้าปากแต่ทีแรกแล้วก็ได้
                แต่หลังจากที่เรากลืนกาแฟไปแล้ว ความเปรี้ยวที่พอเหมาะจะกระตุ้นให้ต่อมน้ำลายผลิตน้ำลายออกมา
                แล้วจะมีลักษณะน้ำลายสออยู่ข้างกระพุ้งแก้ม ซึ่งลิ้นส่วนด้านข้างคนเราเป็นส่วนรับรสเปรี้ยวนั่นเอง A =
                acidity จะสร้างความกระปรี้กระเปร่า แบบเดียวกับความรู้สึกเปรี้ยวจากน้ำผลไม้ ไม่ใช่เปรี้ยวแบบน้ำส้มสายชู</li>
            <li>หลังจากชิมความเป็นกรดของกาแฟไปแล้ว ให้เรากลืนน้ำลายอีกครั้ง ลองแตะลิ้นกับเพดานปาก
                หายใจเข้าแล้วสังเกตรสชาติที่คงค้างหลังจากกลืนน้ำกาแฟลงคอ ขั้นตอนนี้คือ F = finish หรือ After taste</li>
        </ol>
        <p>ครบทุกขั้นตอนแล้วกับการชิมกาแฟด้วยหลัก <strong>FABAF</strong> แต่เดี๋ยวก่อน เมื่อครู่เราชิมกาแฟดำ ต่อไปให้เติมนมสดลงไปในกาแฟ
            แล้วชิมด้วยหลัก <strong>FABAF</strong> อีกครั้ง รสชาติ กลิ่น สัมผัสจะเปลี่ยนไป ไม่ใช่เพียงแค่รสชาตินมที่เพิ่มเข้ามา
            แต่จะเป็นรสชาติและกลิ่นอื่นๆ ที่เปลี่ยนไปด้วย นี่แหละคือเสน่ห์ของกาแฟ</p>
        <p>การกินกาแฟด้วยหลัก FABAF เพื่อคัดแยกโครงสร้างคงไม่ง่ายนักสำหรับมือสมัครเล่น
            เพราะการจะบอกได้ว่านี่คือกลิ่นของอะไร รสของอะไร คงค้างติดลิ้นแบบไหน ต้องอาศัยประสบการณ์การชิมมามาก
            ถึงรับรู้ความแตกต่าง ไม่อย่างนั้นแล้ว ผู้ดื่มอาจบอกได้เพียงว่า ดมแล้วนี่คือกลิ่นของกาแฟ
            ชิมแล้วนี่คือรสของกาแฟ สิ่งที่คงค้างติดลิ้นก็คือน้ำกาแฟ แต่อย่างไรแล้ว
            เราก็คงไม่จำเป็นต้องดื่มเพื่อแยกรสชาติขนาดนั้น แค่ชอบแล้วดื่มอย่างมีความสุขก็เพียงพอ ส่วนใครอยากใช้หลักการ
            FABAF ชิมกาแฟก็เอาไปลองกันดู</p>
        <div ng-include="'app/includes/credit.html'"></div>
    </div>
    <!--row-->
</div>
<!--container-->